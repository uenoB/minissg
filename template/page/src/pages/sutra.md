---
date: !!timestamp 2024-01-05
title: Namas Sarvajñāya
---

āryāvalokiteśvaro bodhisattvo gaṃbhīrāyāṃ prajñāpāramitāyāṃ caryāṃ
caramāṇo vyavalokayati sma:
pañca skandhās, tāṃś ca svabhāva-śūnyān paśyati sma.

iha Śāriputra rūpaṃ śūnyatā, śūnyataiva rūpam.
rūpān na pṛthak śūnyatā, śūnyatāyā na pṛthag rūpaṃ.
yad rūpaṃ sā śūnyatā, yā śūnyatā tad rūpam.
evam eva vedanā-saṃjñā-saṃskāra-vijñānāni.
iha Śāriputra sarva-dharmāḥ śūnyatālakṣaṇā
anutpannā aniruddhā amalāvimalā nonā na paripūrṇāḥ.

tasmāc Chāriputra śūnyatāyāṃ na rūpaṃ
na vedanā na saṃjñā na saṃskārā na vijñānaṃ.
na cakṣuḥ-śrotra-ghrāṇa-jihvā-kāya-manāṃsi,
na rūpa-śabda-gandha-rasa-spraṣṭavya-dharmāḥ,
na cakṣur-dhātur yāvan na mano-vijñāna-dhātuḥ.

na vidyā nāvidyā na vidyākṣayo nāvidyākṣayo
yāvan na jarāmaraṇaṃ na jarāmaraṇakṣayo
na duḥkha-samudaya-nirodha-mārgā, na jñānaṃ na prāptiḥ.
tasmād aprāptitvād bodhisattvanāṃ prajñāpāramitām āśritya
viharaty a-cittā varaṇaḥ.
cittāvaraṇa-nāstitvād atrasto viparyāsātikrānto niṣṭhanirvāṇaḥ.
tryadhvavyavasthitāḥ sarva-buddhāḥ prajñāpāramitām
āśrityānuttarāṃ samyaksambodhiṃ abhisambuddhāḥ.

tasmāj jñātavyaṃ prajñāpāramitā-mahāmantro
mahāvidyāmantro ’nuttaramantro ’samasama-mantraḥ, sarvaduḥkhapraśamanaḥ.
satyam amithyatvāt prajñāpāramitāyām ukto mantraḥ,
tad yathā:

gate gate pāragate pāra-saṃgate bodhi svāhā.

iti Prajñāpāramitā-hṛdayaṃ samāptam.
